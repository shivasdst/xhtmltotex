
\chapter{ಶ್ರೀ ವಿವೇಕಾನಂದರಿಗೆ}

\begin{verse}
ರಾಮಕೃಷ್ಣರು ದಿವ್ಯ ಯೋಗಧನುವಿಗೆ ತೊಟ್ಟ\\ಬ್ರಹ್ಮಾಸ್ತ್ರ ನೀನು\\ವಿಶ್ವದಂತಸ್ಸತ್ವ ಮೂರ್ತಿಗೊಂಡಿಳೆಗಿಳಿದ\\ಕ್ರತು ಶಕ್ತಿ ನೀನು\\ಸಂಶಯದ ದುರ್ಗವನು ಸೀಳಿ ಶ್ರದ್ಧೆಯ ಧ್ವಜವ\\ನಟ್ಟ ವಿಜಿಗೀಷು\\ಪರಮಹಂಸಾಚಲದ ಶಿವಗಂಗೆಯನು ತಂದು\\ಜಗಕೆಲ್ಲ ಹರಿಸಿರುವ ಯೋಗಪುರುಷ\\ಮುಟ್ಟಿದ್ದು ಹೊನ್ನಾಯ್ತು ದಿವ್ಯ ಪುರುಷ!
\end{verse}

\begin{verse}
ನಿನ್ನ ವಾಣಿಯು ತಟ್ಟಿ, ಚಿಪ್ಪೊಡೆದು ಅದರಲ್ಲಿ\\ಹುದುಗಿದವರೆದ್ದೆದ್ದು ಹೊರ ಬಂದರು\\ಕ್ರಿಮಿ ಎಂದು ಮಲಗಿದವರೆದ್ದು ಕುಲಶೈಲದೊಲು\\ಮುಗಿಲೆಡೆಗೆ ಮುಡಿ ಎತ್ತಿ ನಿಂತುಕೊಳಲು\\ಏಳು ಕಡಲಿನ ತೆರೆಯು ತಾಳವನು ಹಾಕಿದವು\\ದಿಕ್ಕು ದೆಸೆ ಹಾಡಿದವು ಜಯಗಾಥವ!\\ಪೂರ್ವ ಪಶ್ಚಿಮವೆರಡು ಒಂದನೊಂದನ್ನಪ್ಪಿ\\ಕಂಡುಕೊಂಡವು ದಿವ್ಯ ಹೃದಯಾರ್ಥವ!\\ನೆಲಕು ಮುಗಿಲಿಗು ಏಕವಾಗಿ ನಿಂತ ಮಹಾಂತ\\ನಿನ್ನಡಿಯ ಗಂಗೆಯಲಿ ಕರಗಲೀ ಸಾಂತ!
\end{verse}

\begin{flushright}
\textbf{ಡಾ ॥ ಜಿ. ಎಸ್. ಶಿವರುದ್ರಪ್ಪ}
\end{flushright}

